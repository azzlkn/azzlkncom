---
title: 'Backend Geliştirici Olmak İçin Neler Yapmalı?'
date: '2022-09-19'
---

Herkese merhaba,

Uzun bir aradan sonra yazılım ve teknoloji konularında bilgilerimi ve yeni keşfettiklerimi sizlere aktarmak için içerik üretmeye başlıyorum. Genel olarak piyasadaki kurslar ve içeriklere baktığımda — birkaç başarılı üretici hariç — alanda ustalaşma hakkında içerik yok denecek kadar az. Başlangıç ve ileri düzey bilgilere erişim imkanı çok iken aradaki geçiş noktaları pek önemsenmiyor. Bu sebeple yazılım alanına yönelmiş ve arka uç geliştirmeye karar vermiş arkadaşların aklına gelen ilk soru tabii ki **"Backend geliştiricisi olarak nasıl usta olurum?"** oluyor. Bu yazımda aslında ileride üreteceğim içeriklerin ana başlıklarını ve kısa açıklamalarını bulacaksınız. Hadi başlayalım.

- Öncelikle seçmiş olduğunuz **en az bir backend programlama dilini hakim olacak şekilde öğrenmiş olmalısınız.** (Dilin ne olduğunun bir önemi olmamakla birlikte özellikle çalışmayı istediğiniz bir şirket var ise ilgili şirketin ilanlarından yola çıkarak bu seçimi yapabilirsiniz.)
- Programlama diline biraz hakimiyet kurduktan sonra Hackerrank, LeetCode gibi sitelerden olabildiğince **algoritma soruları çözmeye ve çözümleri okuyup mantıkları algılamaya çalışmalısınız.** Bu pratik size yazılımın temel mantalitesini öğretecek ve ileride çok işinize yarayacak.
- Bu işlemlerden sonra öğrendiğiniz dile ait **birkaç popüler frameworkü öğrenmeli ve proje geliştirebiliyor düzeye gelmelisiniz.** *(NodeJs için Expressjs, Python için Django, Java için Spring örnek olarak verilebilir)*
- Sürdürülebilir kod konusunda kafa yormaya başlamalısınız. **Temiz Kod, S.O.L.I.D., Dependency Injection** gibi terimleri bilmeli ve bunlarla geliştirme yapabiliyor olmalısınız.
- **Design Pattern**ler konusuna hakim olmalısınız. Tasarım kalıpları, geliştiricilerin karşılaştıkları genel sorunlara buldukları çözümlerdir.
- Test konusunda takıntılı olmalısınız. **Unit testing, integration testing, e2e testing** gibi birçok konuda bilgi sahibi olmalısınız. Ayrıca geliştirme yaklaşımları olan **TDD ve BDD**’yi bilmelisiniz.
- **SQL ve NOSQL** veritabanlarının kullanım alanları ve nasıl kullanıldıklarını biliyor olmalısınız. MongoDB, PostgreSQL ve Mysql bu alanda bilseniz iyi olacak teknolojiler olarak sayılabilir.
- **Rest mimarisini ve GraphQL teknolojisini** bilmelisiniz. Ayrıca **cache altyapıları**ndan haberdar olmalı ve birini öğrenmelisiniz.
- **Güvenlik Önlemleri** konusunda bilgi sahibi olmalı ve bu önlemlerin seçmiş olduğunuz framework üzerinde uygulanmasını öğrenmelisiniz. [*(Bu konuda iyi bir başlangıç olarak OWASP’ın açıkladığı top 10 listesine bakabilir ve öğrendiğiniz dildeki çözümlerini inceleyebilirsiniz.)*](https://apisecurity.io/encyclopedia/content/owasp/owasp-api-security-top-10.htm)
- Eğer **type safety** olmayan javascript gibi bir dil seçmiş iseniz mutlaka type safety sağlayacak bir çözüme yönelmelisiniz. *(Buna javascript özelinde typescript örnek verilebilir.)* Ayrıca **OOP ve Clean Architecture** terimleri hakkında da bilgi sahibi olmalısınız.

Bu liste daha uzar gider tabii ki. Bazı maddeleri uygulamak zorunda olmayabiliriz elbette ama en azından neyi uygulamadığımızı ve neden uygulamadığımızı bilmek zorundayız.

Ayrıca bu edinimlerin yanında birlikte çalışacağımız **frontend, test ve devops ekiplerinin iş süreçlerini daha iyi anlamak** için o alanlarda bilgi edinmemiz yaklaşımlarımızı olumlu etkileyecektir. Örneğin React konusunda basit bir proje geliştirecek seviyede olmak ya da Docker altyapısı ile projenizi ayağa kaldıracak kadar bilgi sahibi olmak buna örnek olarak verilebilir.

Gelecek süreç içerisinde belirtmiş olduğum bu konularda sizlere içerik üreterek bilgilerimi paylaşacağım. Siz de benimle bilgilerinizi paylaşmak isterseniz çok mutlu olurum. Bunun için [buraya tıklayarak](https://twitter.com/azzlkn) bana yazabilirsiniz.
