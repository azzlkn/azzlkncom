---
title: 'AI ile Yazılım Geliştirme: Cursor Deneyimi ve Geri Dönüş'
date: '2024-03-13'
---

Geçtiğimiz yıl, AI destekli yazılım geliştirme araçları alanında önemli gelişmeler yaşandı. Bu süreçte Github Copilot kullanımının artık akışın vazgeçilmez bir parçası olmasının ardından Cursor adlı VSCode fork'uyla genişletilmiş bir editör hayatımıza girdi.

İlk incelememde beni en çok etkileyen özelliği/iddiası, codebase ile tam entegre olmasıydı. Bu sayede, codebase'inize uygun öneriler sunan güçlü bir araç gibi hissettiriyordu. Ayrıca, kod parçalarını seçip ChatGPT ile doğrudan iletişim kurabilme özelliği de oldukça ilgi çekiciydi. (Tabii ki, o zamanlar Github Copilot Chat henüz aktif değildi.) Ayrıca, OpenAI tarafından yüksek bir yatırım alması, geleceği hakkında iyimser olmamı sağlıyordu. Hatta o günlerde GPT-4 tanıtılırken sunum yapan OpenAI çalışanlarının da Cursor kullanması gerçekten beni heyecanlandırmıştı.

Ancak, yaklaşık 4 aylık ücretli abonelik süresinin ardından, artık bilgisayarlarımızdan Cursor’u kaldırmaya karar verdik. Temel nedeni, vaat ettiği çoğu özelliği gerçekleştirmekte başarısız olması ve bunları gerçekleştiriyor gibi göstermesiydi. Örneğin, codebase'i dizine eklemek için yüksek CPU tüketimi nedeniyle iyi bir iş çıkardığını varsaysam da bir soruya cevap vermesini istediğimde ChatGPT üzerinden aldığım cevaplardan farklı bir ürünle karşılaşamıyordum. Ve bunu yaptığına olan kesin yargısıyla sana tekrar tekrar aynı şeyleri denetmesi kodlama süresini uzatmaya başlamıştı. - ki bu aracın temel amacı kodlama süresini kısaltmak olmalıydı. -

Bir diğer hayal kırıklığı yaşadığım nokta, bizi vasat içinde savurması oldu. Bir sorunla karşılaştığımda beni o sorunu çözmeyecek tek bir cevap çevresinde döndürüp duruyordu. Bu durum gerçekten çok sinir bozucu!

Şimdi, farklı bir editör denemek veya Vim gibi eski bir editöre dönmek gibi alternatifleri düşünüyorum. VSCode eklentisi sayesinde Vim ile yeniden buluşmak ve Copilot gibi AI araçlarıyla yola devam etmek cezbedici görünüyor. - Ayrıca bu süreçte cursor vaat ettiklerini yapamadı ancak Github Copilot etkilendiğim bütün cursor özellikleri kendi sistemi içerisine getirdi ve ufak denemelerimde Cursor’a kıyasla daha başarılı olduğunu hissettim. -

Son olarak, Jensen Huang'ın "Artık yazılım öğrenmeyin, bunu zaten AI yapacak." minvalindeki sözlerinin henüz tam olarak geçerli olmadığını düşünüyorum. En azından, vasatın ötesinde bir şeyler üretmek isteyen şirketlerin bir süre daha geleneksel yazılımcılarla çalışacağını ve daha sonra bu tür AI araçlarla çalışma akışlarının değişeceğini, böylece yazılımcıların da rolünün evrileceğini düşünüyorum. Bu değişimden korkmamalıyız. Hatta en önünde yer almaya çabalamalıyız. Unutmayın ki bunun şu anda yaptığımız işin yerini alması tamamen mümkün, evet ama bu bizim yerimizi almakla aynı şey değil. Çünkü bir yazılımcı olarak o araçlarla iyi işler çıkartabilecek potansiyel güce Huang'ın hayalindeki yazılım öğrenmemiş kişilerden daha yakın olacağız.
